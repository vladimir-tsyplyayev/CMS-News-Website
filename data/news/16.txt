0@#%
3-11-2009@#%
Найменшенькі в центрі уваги.@#%
Коли зазирнути у світ дитини, яким вона його бачить і сприймає, стає зрозуміло, що багато в чому це залежить від нас, дорослих. Добре, якщо мозаїка повноти дитячого світосприйняття виявляється гарною і світлою, в яскравих кольорах. 
Як зробити, щоб пора раннього дитинства була щасливою? Цим  і переймається влада Баратівської сільської ради Снігурівського району. 
За останній час в дошкільних закладах сіл Червоний Промінь, Романо-Булгакове, Новософіївка та Баратівка, підпорядкованих даній раді, зроблено дуже багато по забезпеченню цілорічного та належного їх функціонування.  Це засвідчив місцевий семінар-огляд дошкільних навчальних закладів (надалі – ДНЗ), проведений з ініціативи членів Партії регіонів - сільського голови С.В. Мігаса та секретаря І.І.Агеєнко. До участі були запрошені депутати районної ради, голова фракції Партії регіонів І.І.Кільчик, методист по дошкільному вихованню райметодкабінету Т.Ю.Селіванова. Тема даного заходу -  «Дитячий садок  - піклування про майбутнє покоління».
Відвідини розпочалися з Романо-Булгаківського ДНЗ. Було помітно, як хвилювалася молода завідуюча Н.М.Комісарук, розповідаючи про роботу свого закладу, де на сьогодні виховується 15 немовлят. Приміщення стареньке, але охайне. В ньому тепло і затишно. За останній час придбали сюди пральну машину, холодильник «Норд», 15 комплектів постільної білизни. Полагоджено огорожу грального майданчика, заготовлено на зиму власними руками сухофрукти, засолено огірки та припасено сушеної зелені.
Найбільше всіх присутніх вразило побачене у дитсадку с.Новософіївки, яким керує єдиний в районі чоловік В.М.Тимошенко – активний член Партії регіонів. Майданчик для розваг дітей – справжнє казкове містечко, зроблене власноруч і з любов’ю. Кожного дня дітлахи по кілька разів на день довідуються про те, наскільки виросли. В цьому їм допомагає забавний жираф-ростомір. А ще вони можуть покататися на різних гойдалках, спуститися з гірки, пограти з м’ячем. Тут є мініатюрні волейбольний та баскетбольний майданчики, доріжки здоров’я.  А найулюбленішим місцем для розваг малечі є містечко безпеки, оформлене за всіма правилами дорожнього руху.
В самому приміщенні дуже гарно і по-домашньому затишно. Скрізь багато живих квітів, безліч різних стендів, багато іграшок. Кидається у вічі гарно оформлений куточок «наша родина», де розміщено кольорові фото всіх вихованців. Є тут і, так зване, місце емоційної розрядки для дітей. В разі образи можна пожалітися на вушко ведмедику, слізки зібрати у пляшечку. Навіть в їдальні столики розставлено не стандартно.
Було що подивитися і у дитсадку центральної садиби, яким завідує Н.В.Керімова. В цьому ДНЗ дітей найбільше, аж 37. Вони доглянуті. Тут обладнано добротний  медичний кабінет, де є навіть інгалятор. Для оновлення матеріально-технічної бази місцева влада витратила 3148 гривень.
Підбиваючи підсумки, сільський голова вислухав керівників ДНЗ, а потім подякував за роботу і вручив грамоти. Проведений захід корисний тим, що кожен побачив на власні очі зроблене своїми колегами, щось запозичивши для своєї роботи. Все, як говорять, пізнається в порівнянні. Тож слід сподіватися, що наступного разу в кожному колективі дошкільного закладу зроблять ще більше, щоб діти дійсно почували себе, як в домашньому колі. Районні депутати їм в цьому допомагають і завжди йдуть назустріч.
@#%
