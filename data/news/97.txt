0@#%
17-06-2010@#%
Голова облдержадміністрації Микола Круглов відвідав з робочою поїздкою Миколаївський район@#%
16 червня голова облдержадміністрації М.Круглов відвідав з робочою поїздкою Миколаївський район, де взяв участь у відкритті відновленого дитячого садку у с. Зелений Яр. Дитячий садок не працював кілька років, до того, як селищна рада ухвалила рішення щодо виділення коштів на його капітальний ремонт. Зі спонсорською допомогою господарств району, а також допомогою обласної державної адміністрації та обласної ради, дошкільний заклад було капітально відремонтовано, - і тепер він буде працювати цілорічно.
Після цього М.Круглов зустрівся з адміністративно-господарським активом та громадськістю району, де запропонував присутнім керівникам висловити свої основні проблемні питання.
Питання виявились досить очікуваними: дотації на молочну та м’ясну продукцію, ціновий диспаритет, висока вартість паливно-мастильних матеріалів тощо.
Зі свого боку, голова облдержадміністрації акцентував увагу на тому, що державній підтримці сільгоспвиробника сьогодні заважає ціла низка угод, підписаних попереднім керівництвом держави із Світовою організацією торгівлі. Втім, і самі виробники іноді не оптимально використовують державну підтримку.
Вже кілька років в Україні діє єдиний податок на сільгоспвиробництво, що значно знизило податковий тиск на сільгоспвиробників. До того ж, господарства передали майже усю соціальну сферу сіл і селищ на баланси місцевих рад. Але ж жити на селі легше не стало. Перша проблема – реалізація сільгосппродукції. Друга – неналежне ставлення керівників до укладання угод із орендарями землі. Третя – складні умови отримання банківських кредитів. 
Найближчім часом голова облдержадміністрації проведе нараду із керівниками банківських установ області для напрацювання оптимального режиму кредитування виробництва.
До речі, на нараді у Прем’єр-міністра України М.Азарова, яка відбулась на кілька днів раніше, голова Миколаївської облдержадміністрації вніс пропозицію переглянути тарифи на укладання різноманітних угод, пов’язаних із орендою землі. Держкомзему та низці інших структур було надано протокольне доручення уряду відпрацювати це питання (економія за приблизними розрахунками становитиме в масштабах України близько 1 мільярду гривень коштів товаровиробників).
На нараді у Прем’єр-міністра України було також схвалено рішення про створення в Україні спеціалізованого Земельного банку із пільговим кредитуванням сільгоспвиробників.
Наприкінці поїздки М.Круглов відвідав ДП «Санта-Петрівка», де оглянув технологічну лінію виробництва цегли та вислухав проблемні питання менеджменту підприємства.

@#%
