0@#%
30-06-2010@#%
Програма економічних реформ України у центрі уваги громадськості Миколаївщини@#%

30 червня в НУК ім. адмірала Макарова за участі викладацького і студентського представництва провідних вищих учбових закладів Миколаєва відбулося засідання круглого столу на тему «Громадське обговорення Програми економічних реформ «Заможне суспільство, конкурентоспроможна економіка, ефективна держава». 
У роботі круглого столу взяв участь голова облдержадміністрації Микола Круглов, який очолює комітет з економічних реформ при облдержадміністрації. Також до участі в обговоренні було запрошено керівників провідних підприємств області, громадських організацій, представників засобів масової інформації.
Відкриваючи захід, Микола Круглов акцентував увагу учасників круглого столу на тому, що реформи можуть реально здійснюватись лише при наявності договору між суспільством і владою, а також при наявності стабільності у самій владі і конструктивної співпраці між усіма її гілками.
Заступник голови облдержадміністрації - секретар комітету з економічних реформ при облдержадміністрації Ігор Катвалюк ознайомив присутніх з основними положеннями Програми та механізмами її реалізації на регіональному рівні.
Було заслухано також виступи і пропозиції учасників круглого столу, зокрема, ректорів вузів. 
Голова облдержадміністрації запропонував ректору Національного університету кораблебудування Сергію Рижкову долучитись до відпрацювання моделі суднобудівного (морегосподарського) кластеру в регіоні. Тим більше, що ядро такого кластеру на Миколаївщині вже функціонує – ТОВ СП «Нібулон», - який не тільки є потужним сільськогосподарським підприємством, а ще й займається днопоглибленням, є замовником суден на ВАТ «Вадан Ярдс Океан», а з недавніх пір - ще й судноплавною компанією.
Було вирішено створити робочу групу з цього питання за участі науковців кількох вузів Миколаєва. 
Пропозиції щодо доповнення Програми економічних реформ України будуть ретельно опрацьовані та враховані при підготовці матеріалів до Комітету з економічних реформ при Президентові України.

@#%
